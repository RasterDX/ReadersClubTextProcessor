Piața Cuza Vodă

Ideea de a amenaja o piaţă civică în această zonă a oraşului, la capătul Uliţei Mari dinspre uliţa Golia, este
foarte veche. Încă din 1841 se punea problema de a întemeia astfel de pieţe în jurul câtorva biserici, acolo
unde spaţiul urban permitea asemenea amenajări. Între aceste biserici se afla şi lăcaşul din apropiere, Sf.
Ilie-Ghenghea, care se afla dincolo de intersecţie, pe colţul dinspre casa vornicului Vasile Alecsandri. În cele
din urmă, piaţa a fost realizată prin retragerea de la aliniament a două construcţii civile: Casele Rosetti şi Cantacuzino.
Nr. 1- Casele Rosetti-Solescu / Hotel Continental
Pe acest colţ de stradă, cu adresa str. Ştefan cel Mare nr. 1/ str. Golia nr. 79, se aflau dughenele logofătului
Dimitrie Cantacuzino. Clădirea era un şir de 13 dughene din cărămidă, cu un singur nivel, dar cu faţadele pe
două străzi: 6 magazine pe str. Golia şi 8 magazine pe Strada Ştefan cel Mare. Fiecare dintre dughene avea o a
doua odaie în spate, care servea adesea ca locuinţă negustorilor care se stabileau aici cu chirie. Spre strada
Golia, camerele aveau o înălţime de 2,74 m, iar pe Strada Mare aveau 3,70 m. Suprafaţa ocupată de întreaga
clădire era de aproape 500 m2.
Dughenele au fost construite la 28 octombrie 1852 de Carol Casimir şi Nina Guénault. Urmaşii acestora au
fost C.B. Guénault şi Leocadia Guénault. Aceasta din urmă a fost căsătorită cu Louis Castaing, supus francez,
domiciliat în Iaşi. La data vânzări cei doi fraţi Guénault locuiau în localitatea Senlis din Franţa, fiind reprezentaţi
de Louis Castaing (care era şi tutore ai fiilor minori rezultaţi din această căsătorie). La 1872, Louis Casting a
vândut fraţilor Franz şi Anton Iby dughenele cu faţada spre str. Golia, învecinate cu imobilul cu etaj al Catincăi
Mălinescu. Aceştia au vândut patru dughene din acest şir, situate cu faţada spre strada Ştefan cel Mare, lui
Mihail Hahn. O parte din aceste încăperi au fost închiriate de vestitul croitor parizian Walter, care va construi
mai târziu palatul comercial de pe strada Lăpuşneanu, clădire ce îi va purta numele. O altă parte din dughenele
acestui trup de clădiri au devenit, la 1880, proprietatea Ruxandrei Ventura (1833-1893), prima soţie a colonelului
Constantin Rosetti-Solescu (fratele doamnei Elena Rosetti Cuza). În anul 1893 dughenele au rămas moştenire
lui George Rosetti-Solescu, pe atunci ministru al României la Belgrad. Acesta a fost căsătorit cu Olga de Giers.
În acest corp funcţiona, pe la 1904, magazinul „La Ancora”.
În toamna anului 1897, George Rosetti-Solescu, devenit ministru potenţial la St. Petersburg,în 1895), îşi
anunţa intenţia de a construi, într-un viitor apropiat, un alt imobil, cu două nivele, pe acest loc. Dar s-a rezumat
să efectueze mici lucrări de întreţinere a acoperişului şi tencuielilor. Vecini proprietăţii erau acum moştenitorii
familiei Kisser şi V. Rusovici, acesta din urmă fiind situat pe latura de vest. La 15 septembrie 1909, Consiliul
Comunal Iaşi a decis exproprierea pentru utilitate publică a imobilului, în scopul alinierii intersecţiei celor
două străzi şi amenajarea unei Pieţe civice, care avea să fie destinată amplasării statuii lui Alexandru Ioan
Cuza, realizată de Romanelli. Terenul eliberat, după demolarea clădirii, măsura 444,54 m2. În urma licitaţiei
publice, terenul a fost adjudecat de Rebeca Teitler, care a oferit suma totală de 63.074 lei. Familia Teitler a înlocuit
vechile dughene pe un singur nivel cu frumoasa clădire etajată.

Nr. 2 - Casele Cantacuzino / Neuschotz / Administraţia Financiară
Din stampele lui J. Rey de la 1845 este cunoscută înfăţişarea casei Cantacuzino de pe locul actualului Hotel
Restaurant „Select” sau bolţile negustoreşti Cantacuzino-Paşcanu de peste drum, acolo unde începea Uliţa
pavelei de lemn. Cele dintâi aveau să găzduiască prăvălia negustorului Miculi, un magazin foarte la modă în
a doua jumătate a secolului XIX. Pe la 1885 vechea clădire Cantacuzină a intrat în posesia bancherului Iacob
Neuschotz. După trasarea noii pieţe, acesta a construit actuala clădire „Select”. Tot baronul Neuschotz a zidit,
în curtea interioară a imobilului, Templul „Beth Iacob”, singurul templu evreiesc reformat din Iaşi. Pe la 1910,
clădirea ocupată cândva de Miculi a devenit sediul Administraţiei Financiare. În anii 1916-1918, pe timpul
refugiului de la Iaşi, aici a fost adăpostit Ministerul de Finanţe. Clădirea avea două adrese, Ştefan cel Mare nr.
2 şi strada Golia nr. 81.
În mijlocul pieţei s-au aflat, succesiv, mai multe monumente menite să confere eleganţă acestei pieţe civice.
La început era un bazin cu apă, în diametru de 8,00 m, care avea ca podoabă delfinii de fontă care au fost
cândva în locul Palatului Domnesc (aflat astăzi în Parcul Expoziţiei). Delfinii au fost înlocuiţi ulterior cu un
alt monument, format de un glob pământesc imens, străjuit de patru lei, iar pe acest glob se afla un personaj
feminin cu braţul ridicat (în evident dialog cu Atlasul de pe frontispiciul Hotelului Continental). La 1911 se
constituia Piaţa pentru a face loc statuii domnitorului Alexandru Ioan Cuza, monument care nu a mai fost
instalată niciodată acolo. A urmat impresionanta statuie dedicată fostului primar Gheorghe Gh. Mârzescu,
care a fost demolată de legionari în 1940. În 1941, pe acelaşi loc a fost aşezată statuia domnitorului Vasile Lupu,
realizată de C. Baraschi. Prin anii 1950, aici a fost depusă statuia istoricului A.D. Xenopol (astăzi în faţa
Universităţii din Copou). În prezent, centrul piaţetei a devenit o simplă parcare.