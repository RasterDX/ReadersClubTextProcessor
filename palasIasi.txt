Ansamblul urbanistic Palas

Ansamblul urbanistic Palas este unul dintre cele mai bune exemple ale faptului că modernul și clasicul pot sta alături fără a deranja 
privirile trecătorilor. Construit în apropierea Palatului Culturii – unul dintre cele mai frumoase și mai grandioase palate ale Iașului, 
cu o vechime de peste două secole – Ansamblul urbanistic Palas este inclus în topul celor mai moderne proiecte din România.
Construirea Ansamblului urbanistic Palas a început în anul 2008 și s-a desfășurat în decursul a 5 ani, până în anul 2012, 
în urma unui parteneriat public-privat între o firmă privată și Consiliul Local al Municipiului Iași. Întins pe o suprafață totală de 
270.000 de metri, la poalele Palatului Culturii, acesta este compus din mai multe clădiri de birouri și de locuințe, un centru comercial 
(Palas Mall), o parcare subterană, o stradă dedicată comerțului stradal (Palas Shopping Street) și un parc splendid, întins pe o 
suprafață de 50.000 de metri pătrați.
Parcul este amenajat pe locul fostelor grădini ale Curții Domnești din Iași. Aici se pot observa încă obiecte și clădiri istorice din vechea 
grădină precum turnul de strajă al Curții Domnești, elemente din lemn sau jgheaburi. În parc mai este amenajat un lac, mai multe fântâni 
arteziene, un foișor și un spațiu unde se pot orgaiza concerte sau alte evenimente în aer liber.