Cele mai bune cafenele din Iași

Iași: o istorie românească ce planează în fiecare colț de oraș; studenți, cu a lor veselie și tinerețe aproape molipsitoare; 
parcuri în care să te pierzi de parcă trecerea timpului nu ar mai reprezenta de mult o problemă; o grădină botanică ce se laudă 
cu cea mai mare vechime din România; bucătărie moldovenească în care poalele în brâu, cozonacii, sărmăluțele în foi de viță și, 
bineînțeles, vinurile românești sunt obișnuiți ai casei…

Am scăpat ceva! Ceva vital, un element de neomis din recent apăruta cultură ieșeană: cafeaua. Nu îți va lua mai mult de 2 clipiri 
pentru a-ți da seama că licoarea dimineții devine parte integrantă a tabloului ieșean – boabe ce au plecat de pe plantații îndepărtate, 
au străbătut mări și țări și au ajuns în cafenelele molipsitoare ale orașului. Am luat la pas străzile orașului, am bătut din ușă în 
ușă și am întrebat care sunt cele mai de seamă lăcașe ale cafelei în orașul Iași.

FIKA

Fika sau, altfel (dar nu și mai repede) spus, @nudoaropauzadecafea, aduce în Iași aroma cafelei suedeze și conceptul cu aceeași 
origine și cu același nume în țara scandinavă: „pauză de cafea”. Desigur, știm și noi cât se poate de bine ce este o „pauză de cafea”, 
dar suedezii, cei care consideră că pentru buna funcționare a unui homo sapiens modern este nevoie de 4-5 pauze de cafea pe zi, 
ei bine… aceasta este parte integrantă a unui stil de viață.

Condițiile unei pauze de cafea ca la carte? O licoare de cea mai bună calitate (iar aici, importul boabelor de pe continentul de 
baștină al cafelei – Africa are rolul său), împreună cu o oareșcare gustare. Că veni vorba despre aceasta din urmă, se aude cum 
că prăjiturica de morcov ar fi top of the top.

Despre personalul de la Fika, numai cuvinte de laudă: ba că un serviciu excelent, ba că un personal prietenos de nu se poate, 
ba că sunt oameni de calitate care nu pun preț pe aparențe. Dar ce să mai tura-vura? Scurt pe doi: dacă ajungi în Iași, 
iar pașii te vor conduce (și o vor face negreșit) în Piața Unirii, îmbogățește-te cu o carte de la Librăria Junimea (de alături) 
și devoreaz-o în tandem cu o cafea boierească de la Fika.

Jassyro

Nu știi cum să faci un om fericit? Oferă-i o cafea bună! Cam acesta-i motorul din spatele cafenelei Jassyro, iar ce se vede în 
front-end este nuanța cât se poate de umană a locației. Și când spunem „umană” ne referim la povestea celor care au renunțat la 
corporatism pentru a vinde cafea și a primi zâmbete. Dana și Silviu s-au declarat vrăjmași ai fețelor plouate specifice dimineții 
și au ales cafeaua drept aliat în cultivarea zâmbetelor.

Și dacă ar fi doar atât: cafea…! Capuccino, espresso, long black, flat white, mochaccino, cafea turcească, la presă franceză, 
cu lapte de soia, cu lapte de migdale, iar dacă toate se simt delicios la contactul cu papilele gustative este pentru că celor 
de la Jassyro… le pasă. Le pasă și consideră că fiecare persoană care le trece pragul, departe de a fi un simplu „client”, este un PRIETEN.

Treaz & Nu

Cafea și vin. Ying și Yang. Zi și noapte. Soare și lună. Puține elemente se completează mai bine, iar winebarul-cafenea Treaz & Nu 
a găsit un mod de a le cuprinde pe amândouă între zidurile unei locații elegante, cu aer de cosmopolit.

Când am auzit că pe lume există prea puțină cafea și prea puțin vin „pentru câte lucruri avem să ne spunem”, am înțeles exact 
mentalitatea celor de la Treaz & Nu și motivul pentru care aici te simți atât de în largul tău. De ce aici nu simți nevoia să-ți 
corectezi postura, să te prefaci o persoană ocupată care primește emailuri de zor sau să-ți corectezi rujul după fiecare 3 sorbituri de vin.

Așadar, acest loc unde „boabele de cafea le țin de urât bobițelor de struguri”, unde „se așteaptă cu o cafea în față… să se facă ora 
potrivită pentru un pahar de vin” și unde, prea probabil „îți dai întâlnire cu Robusta și Arabica… și pleci acasă cu Feteasca după gât” 
este ceea ce trebuie pentru o zi perfectă în Iași.

Coffee Story

Coffee Story înseamnă profesionalism până în pânzele albe. Întreabă-i orice îți trece prin cap despre arta cafelei și vei primi 
cel mai cuprinzător răspuns. Întreabă-te pe tine însuți de ce te topești după cafeaua lor și îți vei da seama că în procesul care 
începe la culegerea boabelor de cafea și se termină cu servirea licorii în ceașcă, stă tot secretul.

Vei găsi aici doar cafea 100% arabică pe care o poți servi în mijlocul cadrului relaxant al cafenelei, în familiaritatea 
propriului cămin, alături de un croissant simplu sau cu ciocolată, în compania unei cărți bune sau în cea a unui prieten de nădejde.

Cafeneaua Veche

Cafeneaua Veche este… altceva! Iar dacă asta îți sună ca un clișeu, ascultă aici: intrarea în această cafenea este o întâlnire 
cu trecutul secolului XIX, așa cum aceste timpuri înfățișau Iașul într-o epocă ce astăzi stă sub sigiliul vintage. Cafeaua la 
ibric este cireașa de pe tort, dar până să ajungi acolo, privirea îți va fi iremediabil întoarsă de mobilier, lămpile cu abajur, 
lampadarul din colț și de tablourile Iașului de altădată.

… și de parcă simțurile nu ți-ar fi deja stimulate la maximum, tot despre cafenea se spune că ar fi singura unde poți să asculți 
muzică adevărată. Ritmuri de rock, blues, jazz sau tot soiul de altele internaționale ale vremurile ceaușiste târzii completează 
și perfecționează experiența unei călătorii în timp.

Cafeneaua sprijină și promovează tineri artiști prin concertele, vernisaje sau prezentările de carte pe care le susține, fără a se 
centra, însă, exlusiv pe evenimente susținute de fragedele talente. Evenimentele culturale care au loc aici în fiecare săptămână sunt 
profesori universitari și artiști din diverse domenii.

Maison du Cafe

Dacă ești de părere că ceașca de cafea de dimineață e mai mult decât asorteul firesc la micul dejun și „nu contează, cafea să fie” 
este propoziția care nu ți-ar ieși niciodată dintre buze, atunci ai toate șansele să te îndrăgostești de Maison du Cafe – une de les 
meillers cafes du ville. Premièrement, cei de la Maison du Cafe folosesc o metodă cât se poate de artizanală și tradițională de a prăji 
boabele ce ajung aici în culoare verde: un prăjitor italian cu pereți din lemn de fag (probabil singurii din România care prăjesc cafeaua 
în acest fel).

Mai adaugă nenumăratele sortimente de cafea, de la cele tradiționale la cafea cu tiramisu, moccacino cu ciocolată, cappucino vienez, 
cafea cu cocos sau ginseng etc. etc. Iar dacă toate astea nu te fac încă să dai fuga într-acolo, adaugă peisajului un aer studențesc, 
în mijlocul căruia franceza, italiana, engleza și araba izbucnesc și umplu aerul, dat fiind numărul de studenți străini.