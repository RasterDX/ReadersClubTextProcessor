Biserica Sf. Dimitrie-Balş (Iaşi)

Biserica „Sf. Dumitru” din Iaşi se află în spatele clădirilor înalte din perimetrul delimitat de străzile Cuza
Vodă, Gh.I. Brătianu şi Bulevardul Ştefan cel Mare, fiind ascunsă vederii trecătorilor. Aceasta a fost
inclusă pe Lista monumentelor istorice din judeţul Iaşi, având codul de clasificare IS-II-a-A-03691.
Din ctitoria lui Ioan Balş de la 1691 a rămas denumirea hramului şi două clopote (1690, 1693). Arhitectul
G. Balş, care a fost şi epitrop al acestei biserici, întrevedea două etape de refacere a edificiului în cursul veacului
XVIII. Prima refacere a fost după incendiul din 1723. Ca monument de arhitectură, biserica aflată acum „în
operă” este cea zidită de Lupu Balş. Până spre 1900 ferestrele, acum refăcute, mai aveau chenare cu rinsouri
vegetale, specifice începutului secolului XVIII, ca al biserica Sf. Gheorghe (Mitropolia Veche). Multă vreme numeroase fragmente din aceste ancadramente de ferestre, frumos decorate, se mai găseau prin curtea bisericii.
Catapeteasma în stil baroc a bisericii datează de pe la anul 1800; aceasta a fost restaurată în 1994-1998 (pictorul
Stelian Onică).
Interesant este spiritul solidarităţii de neam pe care l-a imprimat Lupu Balş urmaşilor săi, transformând
biserica Sf. Dimitrie într-o necropolă de familie. în anul 1857, pe latura nordică a pronaosului, s-a construit un
osuar pentru membrii familiei Balş. Aici au fost îngropate osemintele Bălşeştilor din mormintele aflate în cimitirul din jurul bisericii. În anul 1900 s-au adus din cimitir şi opt pietre funerare ale unor membri ai familiei
Balş, acestea fiind încastrate în pereţii interiori ai pridvorului. Pe peretele nordic al pridvorului sunt pietrele
funerare ale următorilor: Emanoil Balş (+1812), Elena Rosetti (+1798), Teodor Balş (+1810) şi Lupu Balş (+1782),
iar pe peretele sudic ale următorilor se află o piatră mică cu inscripţia ştearsă şi pietrele funerare ale următorilor:
Ana Balş (+1812), Iordache Balş (+1812) şi Pulcheria Balş (+1794). O parte a pietrelor de mormânt, unele cu
însemnele heraldice ale familiei, pot fi văzute şi astăzi, încastrare în pereţii pridvorului bisericii. Biserica Sf.
Dimitrie este o adevărată necropolă de familie a Bălşeştilor.
Biserica a fost reparată în 1866 prin contribuţia soţilor Vasile şi Elena Gafencu. O pisanie de la 1897 arată
că „Biserica Sf. Dimitrie pronumită Balş s-a zidit de Ioan Balş bel vornic la anul 1690, s-a reparat din nou în
1897 fiind epitrop Mihail P. Balş, arhitect Iancu A. Catargiu şi îngrijitor şi stăruitor Iancu Gh. Gafencu”.
O restaurare a monumentului a fost făcută în anul 1901 de către arhitectul Gheorghe Balş, istoricul vechilor
biserici din Moldova. În timpul celui de-al doilea război mondial biserica a fost serios avariată, astfel încât a
fost necesară o altă restaurare, în anii 1948-1952.
