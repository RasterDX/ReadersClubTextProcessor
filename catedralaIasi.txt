 Catedrala Mitropolitană din Iași

Catedrala Mitropolitană din Iași este una dintre cele mai importante lăcașuri ortodoxe de cult din țara noastră. 
Acesta poartă hramul Sfintei Parascheva, Întâmpinarea Domnului și Sfântul Mucenic Gheorghe și este biserica catedrală 
a Mitropoliei Moldovei și Bucovinei, una dintre cele șase catedrale mitropolitane ortodoxe din România.
Biserica datează de la începutul secolului al XIX-lea, mai exact lucrările de ridicare a acesteia au început în anul 1833 
și s-au încheiat în anul 1887. Lăcașul de cult a fost construit din porunca domnitorului Mihail Sturdza, pe locul unde 
înainte se aflau două biserici mai vechi: Biserica Albă (din secolul al XV-lea) și Biserica Stratenia (din secolul al XVII-lea). 
Catedrala, construită în stil renascentist, are o formă dreptunghiulară cu câte o tură la fiecare colț. Aceasta este bogat ornamentată 
atât în interior, cât și în exterior, pictura sa fiind realizată de Gheorghe Tattarescu, un celebru pictor al vremii respective.

Ceea ce face atât de celebră această catedrală este faptul că aici se află moaștele Sfintei Cuvioase Parascheva, 
sfânta patroană spirituală a Moldovei. Moaștele sfintei au fost aduse la Iași de la Constantinopol în anul 1641, 
când i-au fost dăruite domnitorului moldovean Vasile Lupu în semn de mulțumire pentru ajutorul acordat patriarhului Constantinopolului 
și au rămas aici până astăzi. Iniţial, moaștele sfintei au fost așezate în Biserica Sfinții Trei Ierarhi, însă după incendiul 
care a avut loc în anul 1888, acestea au fost mutate în Catedrala Mitropolitana din Iași.

Cuvioasei Parascheva îi sunt atribuite minuni și vindecări miraculoase. În prezent, de ziua sa, care se serbează pe data de 14 octombrie, 
la Iași are loc în fiecare an un pelerinaj la care participă mii de credincioși care vin aici pentru a se ruga la mormântul ei și pentru 
a-i atinge moaștele.