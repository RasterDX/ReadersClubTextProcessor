Inspirat de Jurnalul de Mihail Sebastian, romanul este o frescă a României între anii 1930-1940  construită migălos pe jocul dintre realitate și ficțiune ca o aducere-aminte a faptului că echilibrul luminos în care credem are prăpăstiile și cotloanele sale, surprinzând ipostazele omului în fața unei așteptări obositoare, exasperante.
Mihail este un scriitor tânăr, Mihail este născut pe malurile Dunării, la Brăila, dar Mihail este evreu.

Căderile, tumultul sufletesc și neajunsurile personajelor sunt dublate de conștientizarea fundamentului real care le susține.
Rotunjimea poveștii, prelungirile istoriei și istorisirile personale, semnificația numelor prezente în roman, creionarea precisă și sinceră a reflexelor fiecărui „personaj” și, nu în cele din urmă, capacitatea de proiectare în timp și spațiu ne pot pulveriza perspective, fascina sau intriga.
Prin galeria de personalități devenite personaje (Mircea Eliade, Anton Bibescu, Elisabeta Bibescu, Curzio Malaparte, Leni Caler) se strecoară o figură modelată  în așa fel, încât pornirile sufletești ale acesteia antrenează și sunt antrenate în sensul unei salvări definitive.
Protagonista lui Duroy, Eugenia, se metamorfozează vajnic și constant în contextul unei Europe tensionate, într-o Românie hrănită dintr-o violență bolnăvicioasă față de o țintă pasivă, constatând cu stupoare credința oamenilor conform căreia crima putea fi, prin urmare, un mijloc de a salva România.

„Problema” evreiască, pogromul de la Iași din 1941 și uitarea care se așterne peste acesta, mâinile care se spală de păcate, îngăduința ca formă de trădare întretaie calea Eugeniei și o construiesc sub rezistența unicului sentiment ce continuă să dea sens lumii, iubirea.
Întâlnirea dintre Mihail și Eugenia, dintre scriitor și studenta la Litere de la Iași, provocată de invitația curajoasă a profesoarei Irina Costinaș, deschide drumul maturizării spirituale a fetei ce se desprinde de convingerile impuse în spațiul familiei și încearcă să își însușească o stare de a fi – inițial împrumutând un comportament, ca mai apoi să realizeze că forța vine, de fapt, din ea însăși.
Deschiderea ochilor, conștientizarea și revolta profesoarei după ce Mihail este bătut în sala de curs vor rămâne pe parcursul romanului repere la care Eugenia se va reîntoarce în momentele sale tainice de meditație.
Nu poți uita clipa în care vălul ți se ridică de pe ochi, în care înțelegi că te-ai înșelat, că ai fost păcălit. Nu aș ști să descriu cu precizie drumul pe care îl ia această conștientizare bruscă, dar ai atunci sentimentul că totul se luminează deodată în tine, că inima și rațiunea cresc împreună într-o clipită și că o furie nouă te locuiește, dă pe dinafară și nu știi încă ce să faci cu ea.

Inițial, neputința celuilalt provoacă trezirea. Apoi, cuvintele lui și inima ei se întâlnesc la răscrucea dintre resemnare și compasiune.
Scriitorul manifestă un soi de blândețe în fața amenințării și compară atacurile frecvente cu ploile trecătoare, aproape eliberatoare: Nu, vă rog, să luăm toate acestea cu umor.
Astfel, se observă opoziția dintre moliciunea sufletească a bărbatului (căci revolta febrilă se citește doar printre rândurile îngrămădite în jurnalul său) și înverșunarea crescândă a tinerei.

Ce putem face împotriva puterii unui stat? Nimic. Aproape nimic.

România lui Carol al II-lea, a generalului Antonescu, România marcată de umbra legionarilor, de stăpânirea nazistă, de intrigi, de dezinformare, de haos, România aceasta se transformă în romanul lui Duroy în imagini resimțite acut ce se întind ca o pânză de păianjen peste sufletul și conștiința omului.
Ritmul pașnic și înșelător al vieții curge pe acest fundal politic apocaliptic. La Iași, lumea bună își bea cafeaua înfiripând o discuție despre toate acestea cu o obiectivitate rece, fiind aproape de evenimente, dar în același timp foarte departe.
Încă nu e 1941, iar evreii, fie că abia își duc soarta de pe o zi de alta, fie dețin funcții importante, nu sunt (din nou: încă) vânați cu atâta sălbăticie sau asta nu înseamnă nimic pentru nimeni. La București (unde Eugenia va deveni ziaristă după ce renunță la cursurile Facultății de Litere) încep a se atârna trupuri nevinovate de stâlpi, persecuțiile evreilor devin un fapt comun, iar Mihail – prins într-un roman pe care nu îl poate termina (Accidentul) – construiește imagini idilice despre o femeie, inspirat de neputința de a avea persoana iubită alături.
Leni Caler, actrița ce întrupează muza lui Sebastian, prin aerul său misterios, prin exuberanță, prin libertatea gândului său sudează legătura între el și Eugenia. Astfel, fiecare este condamnat să iubească pe altcineva: tânărul scriitor pe actrița-inspirație, Eugenia pe el (Eu aș fi știut să îl salvez de întuneric), iar Leni… ea explorează fiecare latură a sentimentului, luptând pentru o plăcere de moment.
Folosirea persoanei I produce o și mai mare apropiere a cititorului devenit observator al zvâcnirilor caleidoscopice ale frazei, iar autorul poate fi perceput cu ușurință ca un „dublu” – un martor al lui Mihail Sebastian, dar și al Eugeniei în același timp.
Cele două personalități (tânăra cu conștiința trează și inima plină de o iubire tandră și scriitorul evreu chinuit de propriii demoni) se ciocnesc, întâlnindu-se doar într-un punct în care prezența celuilalt ameliorează parțial ceva din simptomele deziluziei. Cerul te-a trimis.

Veghetoarea de conștiințe

Iașul capătă o altfel de semnificație pentru ziarista Eugenia. Acasă nu mai e acasă: fratele Ștefan e legionar, Andrei – fratele înger – e trimis să lupte pe front, părinții care acceptă manifestările antisemite o fac să simtă o puternică rușine pentru tot ce era cândva.
Nu credeam că poți iubi pe cineva în ciuda concepțiilor lui – am descoperit asta în ziua aceea. Mă rog, nu pe cineva, oricine, ci doar un tată sau o mamă, sau poate un unchi sau o mătușă, pentru că atunci copilul din noi îl acoperă deodată pe adult.
Copilul pe care îl ținem pitit într-un colț al memoriei noastre și care nu încetează vreodată să iubească, încăpățânat și prostuț ca un vițeluș. Femeia se desprinde de rădăcinile familiale, iar naivitatea din fervoarea faptelor se risipește până în punctul în care crima se dovedește a fi modalitatea de a proteja și de a veghea asupra celui iubit.
Fie că devine membru al rezistenței și sabotează statul, fie că scrie despre pogromul de la Iași, fie că vrea să adune mărturiile celor care au supraviețuit acestuia, atitudinea este o una categorică, neșovăielnică, pe măsura ce, pentru ea, se destramă o lume.
Unde erau locuitorii Iașiului? Doar morții erau afară. Mergând printre cadavrele care împânzesc orașul, prăbușirea este inevitabilă: să plâng o lume care nu mai exista.

Chinuitoare este astfel încercarea de a recompune, de a purifica imaginea locului dacă privim prin ochii Eugeniei. Defectul jurnalismului pentru ea, cel de a fi obiectiv, duce la claustrarea trăirilor, cum de altfel i se cere.
Dar să scrii despre emoțiile tale… nu ar fi potrivit. Nu salvează de la pieire. Trupurile goale ale legionarilor examinate și batjocorite de trecători, chipurile celor două fete care pilotau avioanele rusești deasupra Iașului, puritatea lor frapantă, oamenii nesimțitori care calcă peste ele pentru a aduna bucăți de fier din ruinele avionului, gândul că dincolo de ceea ce numim viață  nu se găsește liniștea anulează ideea că moartea e o stare atât de intimă, atât de impudică, întrucât aceasta nu ajunge să fie respectată.
Pe lângă revoltele personale, un rol formator îl au și întâlnirile fetei cu Sartori, consulul italian și cu Malaparte, ziarist, scriitor, ofițer de ocazie. Cel dintâi este un tovarăș de suferință, cel ce curăță rănile evreilor adăpostiți în consulat, iar cel de-al doilea, cameleonic, viclean, lasă un gând să încolțească în sinea ei: cum să intri în pielea călăului, cum să devii călăul.

Pe 20 iunie 1941, șeful unei echipe de muncă forțată formată din 110 evrei tineri a primit ordin să înceapă urgent săpăturile la două gropi comune în cimitirul evreiesc.
La 27 iunie 1941, Antonescu a comandat Siguranței să trimită un ordin special Inspectoratului Regional de Politie din Iași.
Miile de evrei care au supraviețuit masacrului de la Chestură, au fost duși la gară fiind umiliți, jefuiți, și bătuți înainte de a fi înghesuiți în vagoane de marfă închise ermetic.
Trenurile morții au circulat cu viteză redusă între diferite gări din Moldova, câteodată în direcții dus-întors.
O acțiune de salvare a avut loc în gara Roman prin intervenția energică a președintei Crucii Roșii din Roman, Viorica Agarici.



Saptamana trecuta am fost in Bucuresti. Am vizitat Piata Victoriei, Palatul Parlamentului, si Ateneul Roman, printre alte locatii.

Cand am fost in Paris am visitat Turnul Eiffel, am vizitat Montparmasse si am fost la Muzeul Louvre, apoi am vizitat Moulin Rouge, iar dupa am vizitat Basicila Sacre Coeur.

Cand am fost in Londra am vizitat Palatul Buckingham, iar apoi am vizitat Shoredict, iar apoi Brixton.