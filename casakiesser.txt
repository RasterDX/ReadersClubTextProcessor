ZONA CASEI KIESSER
Strada Ştefan cel Mare nr. 3-17

Acest front de clădiri comerciale, aflate în Despărţitura III, cuprinde imobilele aflate între Hotelul Continental şi fundacul ce duce
la biserica Sf. Dimitrie-Balş. Păstrat aproape în întregime, acesta este o preţioasă mărturie a Iaşului de altădată.

Nr. 3 – Casa Kiesser
În anii 1893-1896 proprietar al imobilului a devenit Babetta Hahn, Berta Hahn şi domnul Hahn. De la aceştia
au cumpărat dughenele, la 1896, Franz Martin Kiesser şi soţia sa Marie. În 1905 proprietara clădirii era Marie
Kiesser. În septembrie 1910, aceasta propunea amenajarea unei faţade a vechii sale clădiri aflate spre viitoarea
Piaţă Cuza Vodă. Din schiţe se vede că dugheana doamnei Kiesser erau o modestă construcţie, fără etaj. În
1913 Consiliul Comunal a decis exproprierea unei părţi din imobil, în interesul alinierii străzii. Terenul expropriat avea laturile mici de 1, 
20 m spre casa Finkelstein (nr. 5) şi de 4 m dinspre Piaţă.


Nr. 5 – Casa Carol Preleschi / Finkelstein-Glantzstein
După casa Kiesser urma un imobil dispărut, înlocuit astăzi cu o „plombă” de prin anii 1950. Pe la 1900 proprietarii vechiului imobilului 
erau Carol Prileschi şi soţia sa Adela. La 1902 Adela Prileschi a depus planurile
pentru a se amenaja pe acel loc un magazin cu etaj în locul dughenei ce avea doar parter. La 1907, procuratorul
Carol Malkosevici era mandatat de Carol Prileschi să se ocupe de reparaţiile la imobilele sale din strada Ştefan
cel Mare, de la numerele 5, 7 şi 9. Ulterior imobilul de la nr. 5 era cunoscut ca Finkelstein-Glantzstein, primul
având partea de la stradă, cu dughenele, iar cel de-al doilea spaţiul dinspre curte. La 1912, Herman Finkelstein
a cerut aprobare pentru a înlocui vitrina şi uşa prăvăliei de la nr. 5. El a construit în ograda imobilului din str.
Ştefan cel Mare nr. 5 o magazie din zidărie de cărămidă pentru un depozit de mobilă.

Nr. 11 – Casa Marcovici / Ghetzel/ Wexler
La 20 mai 1904, Osias Marcovici solicita autorizaţie pentru a repara şi vopsi acoperişul, a înlocui scândurile
putrede cu altele vechi, dar bune, precum şi repararea tencuielilor faţadei. În 1907 Marcu Ghetzel cerea aprobare, 
de asemenea, pentru reparaţii de întreţinere. Alt proprietar, Feivel Vexler, a obţinut autorizaţie pentru a
schimba uşa şi o fereastră la parter şi de a face mici reparaţii la tencuială. Aici a funcţionat Magazinul „Tivoli”.
La 1926, Iosef Sanberg a cerut aprobare pentru a înlocui o uşă şi o fereastră, precum şi de a deschide o uşă la
parterul imobilului de la nr. 11. La 6 iunie 1941, Primăria a închiriat pentru un an, de la Carol Wexler şi A.M.
Wexler, coproprietari, o cameră a parter şi două apartamente la etaj. Aceste spaţii erau destinate Judecătoriei
Ocolului I Urban-Iaşi. Clădirea a fost afectată de bombardamentul din 26 iunie 1941, iar Comisia de Soliditate
a decis demolarea de urgenţă a imobilului.

Nr. 13 – Casa M. Schnürer/Leon Meyer
La 29 mai 1897, M. Schnürer cerea autorizaţie pentru a înlocui ferestrele şi uşile de la parter. În 1903, a
cerut acordul pentru schimbarea ferestrelor de la etaj şi adăugarea trei balcoane pe lângă cel existent. Proprietarul arăta 
că Lupu Abermann, comerciant de coloniale, chiriaşul său, şi-a transformat treptat prăvălia în
local de consumaţie. La 1925, Leon Meyer, noul proprietar al imobilului de la nr. 13, cerea autorizaţie pentru
a schimba o vitrină. În 1925 el a refăcut instalaţia de lumină electrică. Tot acum a reparat şi văruit pereţii întregului imobil, 
atât la exterior cât şi la interior. La 1 octombrie 1926, H. Iacovitz a făcut demersuri pentru înlocuirea a două uşi cu o vitrină. 
În 1931, Leon Meyer a cerut autorizaţie pentru montarea unui alt portal de
dugheană, în locul unei uşi şi a unei ferestre. La 1941, clădirea a fost foarte grav avariată în urma exploziei
mai multor bombe, ce au căzut chiar în curte, cât şi pe acest imobil. Prin urmare, s-a decis demolarea de urgenţă
a clădirii.

Nr. 15 – Casa Nicolae Ioan /Emanoil Marcovici
Pe la 1890, Neculai Ioan a devenit proprietarul acestui imobil. La 1913, acesta solicita autorizaţie pentru
schimbarea ferestrelor şi uşilor la magazinele de la parter, precum şi tencuirea întregii faţade. La 4 noiembrie
1923, proprietarul clădirii de la nr. 15 era Lupu Cohn. Acesta solicita acordul Primăriei pentru a înlocui la
faţadă, două uşi şi o vitrină, potrivit planurilor depuse. Aici şi-a avut sediu, după 1929, Societatea de Asigurări
„Adriatica”, reprezentată de Emanoil Marcovici. Comisia de soliditate inspectând clădirea, după marele
cutremur din 9-10 noiembrie 1940, arăta că imobilul din strada Ştefan cel Mare nr. 15 era o construcţie foarte
veche, având beci, parter şi etaj, construită din cărămidă pe fundaţie de piatră. Comisia recomanda demolarea
de urgenţă a imobilului.

Nr. 17 – Casa Lazarovici / Rosenberg
În septembrie 1899, văduva Rebecca Rusel Lazarovici era proprietara imobilului de la nr. 17, casă cu etaj
şi subsol. Clădirea a fost avariată de incendiul din noaptea de 28 august 1904. După 1910, imobilul a devenit
proprietatea comerciantului Hermann Rosenberg. În 1929, acesta făcea demersurile necesare pentru montarea
unui portal (vitrină) la faţada imobilului şi aşezarea balconului de la etaj. La 1939, Rebecca Rosenberg arăta că
„aici îmi exercit comerţul de Atelier de umbrele, încă din 12 iulie 1904, dar vadul comercial e mult mai vechi”.
În urma bombardamentului din 26 iunie 1941, au explodat mai multe bombe în apropiere, ceea ce a cauzat
fisurarea pereţilor. Se recomanda demolarea clădirii avariate.